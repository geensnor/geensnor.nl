---
title: Syncthing voor iOS
author: Joris
categories: 
    - Internet
    - Privacy
---

![sync ding plaatje](../assets/posts/dall-e-syncding.webp)

Als je zoals geensnor.nl al wat langer meerdraait op het internet, kun je de zaken wat makkelijker in perspectief zien. Je grijpt eens terug op het verleden, je trekt eens een trend door naar de toekomst, je legt een verband hier en daar, je beziet het van een afstandje en denkt er het jouwe van.

Zo wil ik er nu even [een post uit 2015](/bittorrent-sync-vs-syncthing) bij pakken. In die post gingen we even losjes in op twee oplossingen om bestanden te synchroniseren tussen twee apparaten. Syncthing was open, jong en cool en Bittorrent Sync was destijds zojuist "eigenlijk volledig ruk" geworden. Het grote nadeel van Syncthing was toen, dat er geen iOS versie was. Maar wat schetst onze verbazing 9,5 jaar later.....er is nu wel een iOS versie! [Tommy van der Vorst](https://github.com/pixelspark) kon het blijkbaar ook niet langer aanzien, en heeft dat varkentje even gewassen.

Nu kun je zeggen dat dat een behoorlijk lange tijd heeft geduurd. Maar als je zoals wij bij geensnor.nl, het spelletje speelt voor de lange termijn en de eeuwigheid je vriend is, dan doet tijd er niet zoveel toe. Het had ook 13,5 jaar kunnen duren, ook prima.

[Op GitHub](https://github.com/pixelspark/sushitrain) heet hij Sushitrain en [in de Appstore](https://apps.apple.com/nl/app/synctrain/id6553985316) Synctrain. Dat zal wel een reden hebben die totaal niet interessant is.

We zijn benieuwd wat 2033 in petto heeft op het gebied van de syncerij!
