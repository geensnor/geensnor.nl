---
title: Bitcoins minen met potlood en papier
author: Joris
permalink: /bitcoins-minen-met-potlood-en-papier/
categories:
  - Bitcoins
  - Vertier
---

Bitcoins minen is leuk maar het is irritant dat je er een computer voor nodig hebt. Misschien zelfs meer dan één. Eigenlijk heb je wel een heel gebouw vol computers nodig zoals [deze YouTube video](https://www.youtube-nocookie.com/watch?v=K8kua5B5K3I) over een Chinese bitcoinmijn laat zien.

Maar al die spullen zijn natuurlijk een hoop gedoe. Gelukkig hoeft het niet zo ingewikkeld te zijn. Je kan namelijk ook bitcoins minen met potlood en papier. Bitcoins minen is namelijk niets anders dan heel veel [hashes](https://nl.wikipedia.org/wiki/Hashfunctie) berekenen en kijken of de juiste er tussen zit en dat kan prima met de hand. Ene Ken Shirriff heeft de stoute schoenen aangetrokken en is eens lekker gaan SHA-256 hashen. Eén hash berekenen kostte hem 16 minuten en 45 seconden.

Nou, prima zou je zeggen. Hele [energieprobleem](https://www.cnbc.com/2021/02/05/bitcoin-btc-surge-renews-worries-about-its-massive-carbon-footprint.html) van bitcoins ook meteen opgelost. Even iedereen z'n potlood slijpen, papier uit de printer pakken en we gaan we gewoon voortaan alles met de hand doen!

Helaas. Te mooi om waar te zijn. Het probleem is dat 16 minuten en 45 seconden per hash net te langzaam is. Het hele bitcoinnetwerk doet nu ongeveer 152,535,348,478,379,200,000 hashes per seconde. Doordat Ken te traag is, is de kans erg klein dat hij de juiste hash bij het block vindt. De kans is ongeveer net zo groot als dat hij de juiste zandkorrel tussen alle zandkorrels op aarde vindt. Die chinezen met hun gebouwen vol computers zijn dus zo gek nog niet.

Ken heeft z'n ervaringen aan z'n blog toevertrouwd: [Mining bitcoin with pencil and paper](http://www.righto.com/2014/09/mining-bitcoin-with-pencil-and-paper.html?m=1).
