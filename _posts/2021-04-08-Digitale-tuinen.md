---
title: Digitale tuinen
author: Joris
permalink: /digitale-tuinen/
categories:
  - Internet
  - Vertier
---

Facebook is [lek](https://www.theverge.com/2021/4/4/22366822/facebook-personal-data-533-million-leaks-online-email-phone-numbers), Clubhouse is alweer [voorbij](https://twitter.com/ShaanVP/status/1371972261004070913) en TikTok is kut. Het internet is kapot gemaakt door het grootkapitaal en wij als gebruikers rennen van hype naar hype, opgegeild door kunstmatige intelligentie die ons steeds grotere ophef voorschoteld. Het is allemaal verschrikkelijk mensen en het wordt nog veel erger.

![digitale tuin](assets/posts/digitaletuin.png)

Een klein lichtpuntje van hoop in deze tsunami van gitzwarte ellende zijn Digitale Tuinen. Digital Gardens in het Engels, maar op geensnor.nl spreken we Nederlands, dus hier zeggen we Digitale Tuinen. En als je Digitale Tuinen een beetje weeeig vindt klinken heb je misschien gelijk, maar toch blijven we Digitale Tuinen zeggen.

Ik weet niet zeker of [Tom Critchlow's](https://tomcritchlow.com) tuin de eerste was, maar Tom was er zeker vroeg bij met z'n [Digitale Tuin](https://tomcritchlow.com/blogchains/digital-gardens/). Hij heeft een soort Wiki gemaakt van een hele berg Markdown bestanden. Met behulp van Jekyll maakt hij daar dan een website van en zet die online.

## Wat is een Digitale Tuin?

Wat een Digitale Tuin precies is, weet ik ook niet. Het is in elk geval belangrijk dat je een website hebt waaraan je kennis en ervaringen toevoegd. Een soort Wiki dus. Actualiteit (blogs...) en interactie zijn minder belangrijk. Of zoals digitale tuinman [Joel Hooks](https://joelhooks.com/digital-garden) het zo mooi zegt:

>The phrase "digital garden" is a metaphor for thinking about writing and creating that focuses less on the resulting "showpiece" and more on the process, care, and craft it takes to get there.

en

> What makes a garden is interesting. It's personal. Things are organized and orderly, but with a touch of chaos around the edges.

Anders dan de hijgerige Sociale Media (Social Media in het Engels, maar dat zeggen we hier dus niet...) een plaats van rust dus. Even de voetjes omhoog, niets moeten, biertje, Digitale Tuin, kaasje, even jezelf zijn...dat werk een beetje....

## Geensnor.nl is een Digitale Tuin!

Bij de woorden "care", "craft" en "touch of chaos" van Joel hierboven, dacht je natuurlijk meteen: [geensnor.nl](https://www.geensnor.nl)! Inderdaad, heel goed! Niet voor niets referen we in de titel van onze site al lang aan een mogelijke Digitale Tuin. Tuurlijk, we zijn niet vies van een [mopje bloggen](https://geensnor.netlify.app/pages/alle_berichten.html) zo af en toe, maar we zijn vooral volop aan het planten, oogsten en onkruid aan het wieden. We hebben inmiddels [lijstvelden](https://github.com/geensnor/SnorLijsten), bossen vol [recepten](https://geensnor.nl/watetenwevandaag/), een [beelden tuin](pages/gezichteninborden.html) en een [gids](https://github.com/geensnor/SnorBot) in onze tuin. Bovendien hebben een [terras](https://t.me/geensnor) aangelegd waar je rustig een gesprek kan voeren. En er worden zelfs wel eens [sportevenementen georganiseerd](https://www.omloopdesnor.nl) in onze tuin. Geensnor is al jaren een schitterende, veelzijdige Digitale Tuin!

## Andere tuinen

Inmiddels hebben ook anderen de digitale tuinhandschoen opgepakt. Zo kondigde Hay Kranen in z'n [nieuwsbrief](https://www.haykranen.nl/circulaire/) aan dat hij er ook een is [begonnen](https://www.haykranen.nl/wiki/). Hay heeft z'n inspirate weer in de tuin van ene [Kevin Cunningham](https://kevincunningham.co.uk) opgedaan. Ook [GitHub](https://github.com/search?q=digital+garden) staat bol van de Digitale Tuinen tegenwoordig.

Dus heb je ergens nog een stukje braakliggend internet liggen en ben je niet bang om vieze handen te krijgen? Doe wat inspiratie op en begin zelf een heuse Digitale Tuin! Het internet kan het goed gebruiken.
